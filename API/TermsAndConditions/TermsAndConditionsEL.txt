ΣΥΜΒΑΣΗ ΕΛΛΙΜΕΝΙΣΜΟΥ ΣΚΑΦΟΥΣ

Α. Αντικείμενο της Σύμβασης

Α.1. Η ιδιωτική κεφαλαιουχική εταιρεία με την επωνυμία "MARITIME PROJECT Ι.Κ.Ε.", που εδρεύει στις Μπενίτσες της Κέρκυρας, με Α.Φ.Μ. 801515394, Δ.Ο.Υ. Κέρκυρας, όπως νόμιμα εκπροσωπείται, η οποία θα καλείται εφεξής ως η "ΜΑΡΙΝΑ", δυνάμει του από 15.04.2021 Συμφωνητικού Μίσθωσης με τον Δήμο Κεντρικής Κέρκυρας και Διαποντίων Νήσων.

Α.2. Στο πλαίσιο αυτό με την παρούσα, η ΜΑΡΙΝΑ εκμισθώνει προς τον ΠΕΛΑΤΗ (τα στοιχεία του οποίου αναφέρονται ανωτέρω) το δικαίωμα ελλιμενισμού του σκάφους (τα στοιχεία του οποίου αναφέρονται ανωτέρω) καθώς και το δικαίωμα χρήσης των παρεχόμενων από την ΜΑΡΙΝΑ διευκολύνσεων στο χώρο της ΜΑΡΙΝΑΣ, έναντι του συμφωνηθέντος ανταλλάγματος, σύμφωνα με τους κάτωθι όρους και συμφωνίες που έγιναν αμοιβαία αποδεκτοί από τα συμβαλλόμενα μέρη.

Β. Όροι Σύμβασης Ελλιμενισμού

Β.1. Ο ΠΕΛΑΤΗΣ στο πλαίσιο της παρούσας σύμβασης δεν αποκτά κανένα δικαίωμα κυριότητας, νομής ή κατοχής στη θέση του σκάφους, ούτε δικαιούται να ανταλλάσσει θέση ή να υπεκμισθώνει τη χρήση της σε τρίτους ή να την εκμεταλλεύεται έναντι τρίτων, με ή χωρίς αντάλλαγμα. Το δικαίωμα ελλιμενισμού αφορά αποκλειστικά και μόνο το συγκεκριμένο σκάφος για το οποίο συνάπτεται η παρούσα σύμβαση, στη θέση που έχει οριστεί από την ΜΑΡΙΝΑ εντός της ΜΑΡΙΝΑΣ. Η θέση ελλιμενισμού εναπόκειται στην απόλυτη κρίση της ΜΑΡΙΝΑΣ. Ο ΠΕΛΑΤΗΣ δεν έχει δικαίωμα να ελλιμενίζει στη θέση άλλα σκάφη πλην του οριζόμενου ανωτέρω σκάφους. Η ΜΑΡΙΝΑ υποχρεούται να παρέχει καθ' όλη τη διάρκεια της σύμβασης τη θέση για τον ελλιμενισμό του συγκεκριμένου σκάφους του ΠΕΛΑΤΗ. Η ΜΑΡΙΝΑ δύναται να μεταφέρει το σκάφος σε οποιαδήποτε κατάλληλη θέση ελλιμενισμού, κατά την απόλυτη κρίση της και σύμφωνα με τις ανάγκες της ΜΑΡΙΝΑΣ.

Β.2. Η ΜΑΡΙΝΑ δικαιούται να ελλιμενίσει στη θέση του ΠΕΛΑΤΗ, όταν το σκάφος του απουσιάζει, άλλο σκάφος. Ο ΠΕΛΑΤΗΣ δεν δικαιούται να αξιώσει μείωση των τελών ελλιμενισμού ή τυχόν συμψηφισμό οφειλών ή οποιαδήποτε άλλη αποζημίωση εξ αυτού του λόγου.

Β.3. Τέλη Ελλιμενισμού - Αντάλλαγμα. Ο ΠΕΛΑΤΗΣ υποχρεούται να καταβάλλει στην ΜΑΡΙΝΑ για το δικαίωμα ελλιμενισμού του σκάφους στη ΜΑΡΙΝΑ, το καθορισθέν και συμφωνηθέν ποσό σε Ευρώ ανά μέτρο ολικού μήκους, όπως αυτό προσδιορίζεται κάθε φορά σύμφωνα με το ισχύον τιμολόγιο καθώς και για κάθε παρεχόμενη από την ΜΑΡΙΝΑ υπηρεσία. Ο πίνακας των δικαιωμάτων ελλιμενισμού καθώς και των επιμέρους χρεώσεων παροχών και λοιπών εξυπηρετήσεων του τρέχοντος έτους είναι αναρτημένος στα γραφεία της ΜΑΡΙΝΑΣ. Ο ΠΕΛΑΤΗΣ δηλώνει δια της υπογραφής του παρόντος, ότι έλαβε γνώση του άνω πίνακα χρεώσεων, τον οποίο και αποδέχεται ρητά και ανεπιφύλακτα. Οιαδήποτε τροποποίηση του άνω πίνακα χρεώσεων ισχύει από την ανάρτησή του στα γραφεία της ΜΑΡΙΝΑΣ. Ρητά συμφωνείται ότι ο ΠΕΛΑΤΗΣ παραιτείται του δικαιώματος να αμφισβητήσει, για οποιαδήποτε αιτία, τον εκάστοτε ισχύοντα πίνακα χρεώσεων, τον οποίο και αποδέχεται ανεπιφύλακτα ως δίκαιο και προσήκοντα στις παρεχόμενες υπηρεσίες. 

Β.3.1.Ολιγόωρος Ελλιμενισμός. Ο ολιγόωρος ελλιμενισμός σκάφους στη ΜΑΡΙΝΑ επιβαρύνεται με τα αναλογούντα ημερήσια τέλη.

Β.3.2. Διά του παρόντος ρητά συμφωνείται και γίνεται δεκτό από τον ΠΕΛΑΤΗ ότι αποσπάσματα η αντίγραφα εκ των βιβλίων της ΜΑΡΙΝΑΣ καθώς και καρτέλες λογαριασμών ή πιστοποιητικό το οποίο έχει υπογραφεί από έναν εντεταλμένο υπάλληλο της ΜΑΡΙΝΑΣ θα παράγουν οριστική, δεσμευτική και πλήρη απόδειξη, πλην προφανών σφαλμάτων, σε βάρος του ΠΕΛΑΤΗ ως προς την ύπαρξη και/ή το ποσό το οποίο θα οφείλεται από τον ΠΕΛΑΤΗ προς την ΜΑΡΙΝΑ δυνάμει του παρόντος καθώς και του εφαρμοστέου τόκου υπερημερίας ο οποίος προβλέπεται η αναφέρεται στην παρούσα. Διαδικασίες εκτέλεσης καθώς και κάθε άλλη διαδικαστική ή εξωδικαστική διαδικασία μπορούν να κινηθούν από την ΜΑΡΙΝΑ στην βάση των ανωτέρω αποδεικτικών μέσων, συμπεριλαμβανομένων γραπτών λογαριασμών ή πιστοποιητικών της ΜΑΡΙΝΑΣ. 

Β.4. Διάρκεια. Η παρούσα λύεται αυτομάτως με την πάροδο του συμφωνημένου χρόνου, ο οποίος σε κάθε περίπτωση, δεν μπορεί να υπερβαίνει τους δώδεκα (12) συνεχόμενους ημερολογιακούς μήνες από την ημερομηνία υπογραφής της.

Β.4.1. Ρητά συμφωνείται ότι η παραμονή του σκάφους μετά την πάροδο του συμβατικού χρόνου της σύμβασης ή μετά τη λύση της, ύστερα από καταγγελία κατά τους όρους της παρούσης, σε χώρο της ΜΑΡΙΝΑΣ απαγορεύεται και θεωρείται αυθαίρετη και επισύρει στον ΠΕΛΑΤΗ τις κυρώσεις που προβλέπονται στον Γενικό Κανονισμό Λειτουργίας Τουριστικών Λιμένων. Η τυχόν παραμονή του σκάφους, μετά την καθ' οιονδήποτε τρόπο λύση της σύμβασης, σε καμία περίπτωση δεν μπορεί να θεωρηθεί ως σιωπηρή ανανέωση της σύμβασης ελλιμενισμού, με την επιφύλαξη της επόμενης παραγράφου.

Β.4.2. Κατά τη λήξη του συμβατικού χρόνου ελλιμενισμού και σε περίπτωση που ο ΠΕΛΑΤΗΣ δεν ενημερώσει εγγράφως την ΜΑΡΙΝΑ για την παράταση ή όχι της παραμονής του σκάφους, ο ΠΕΛΑΤΗΣ δηλώνει ρητά, δια του παρόντος, ότι παρέχει προς την ΜΑΡΙΝΑ την ανέκκλητη εντολή να ανανεώσει μονομερώς το παρόν συμφωνητικό για περίοδο ίση με την αρχικώς συμφωνηθείσα, χωρίς τη συγκατάθεσή του και η ΜΑΡΙΝΑ δύναται να ανανεώσει αυτό, εφόσον ο ΠΕΛΑΤΗΣ έχει, κατά το χρόνο λήξης της σύμβασής του, εξοφλήσει πλήρως και ολοσχερώς όλες τις οφειλές που απορρέουν από τα δικαιώματα ελλιμενισμού και λοιπών παρεχομένων εξυπηρετήσεων και υπηρεσιών, σύμφωνα με το εκάστοτε ισχύον νόμιμο τιμολόγιο υπηρεσιών για την επόμενη χρήση. Στην περίπτωση αυτή, ο ΠΕΛΑΤΗΣ αποδέχεται πλήρως το εκάστοτε ισχύον Τιμολόγιο υπηρεσιών για την επόμενη χρήση, η δε νέα Σύμβαση Ελλιμενισμού, έχει αποδεικτική και όχι συστατική ισχύ. Σε κάθε άλλη περίπτωση η Σύμβαση λύεται αυτοδικαίως, κατά τα άνω.

Β.5. Καταγγελία. Η ΜΑΡΙΝΑ διατηρεί το δικαίωμα να καταγγείλει εγγράφως οποτεδήποτε την παρούσα σύμβαση ελλιμενισμού του σκάφους, σε περίπτωση καθυστέρησης εξόφλησης δύο (2) μηνιαίων τιμολογίων τελών ελλιμενισμού και λοιπών παροχών, καθώς και σε κάθε άλλη περίπτωση παράβασης οποιουδήποτε από τους όρους της παρούσας σύμβασης και του Γενικού Κανονισμού Λειτουργίας Τουριστικών Λιμένων, όπως εκάστοτε ισχύουν.

Β.5.1.Η καταγγελία αυτή παράγει έννομα αποτελέσματα από την επομένη της γνωστοποίησης της στον ΠΕΛΑΤΗ, η οποία μπορεί να γίνει με κάθε πρόσφορο μέσο, ιδία δε μέσω μηνύματος ηλεκτρονικού ταχυδρομείου (email). 

Β.5.2. Στην περίπτωση που ο ΠΕΛΑΤΗΣ επιθυμεί να καταγγείλει την παρούσα πριν τη λήξη της συμβατικής διάρκειας της, θα οφείλει να καταγγείλει αυτήν εγγράφως, τα αποτελέσματα της οποίας θα επέρχονται 15 ημερολογιακές ημέρες μετά την κοινοποίηση της προς την ΜΑΡΙΝΑ. Στην περίπτωση αυτή ή στην περίπτωση πρόωρης αποχώρησής του, ο ΠΕΛΑΤΗΣ δεν θα δικαιούται να λάβει οποιοδήποτε ποσό τυχόν έχει καταβάλει προς την ΜΑΡΙΝΑ, το οποίο θα καταπίπτει ως ποινική ρήτρα υπέρ της ΜΑΡΙΝΑΣ για την πρόωρη λύση της παρούσας ή την πρόωρη αποχώρηση του. Σε περίπτωση κατά την οποία ο ΠΕΛΑΤΗΣ επιθυμεί την διακοπή του ελλιμενισμού του σκάφους, υποχρεούται, προ της αναχώρησης αυτού, είτε δια θαλάσσης είτε από ξηράς, να προβεί στην εξόφληση όλων των οφειλόμενων τιμολογίων. Σε διαφορετική περίπτωση, η ΜΑΡΙΝΑ διατηρεί το δικαίωμα να αρνηθεί την έξοδο του σκάφους από τη ΜΑΡΙΝΑ.

Β.6. Υποχρεώσεις ΠΕΛΑΤΗ. Ο ΠΕΛΑΤΗΣ είναι αποκλειστικά υπεύθυνος για τον κατάπλου, απόπλου, πρόσδεση, μεθόρμιση, ελλιμενισμό και εν γένει παραμονή και παρουσία του σκάφους σε χώρο που θα του υποδείξει η Διεύθυνση της ΜΑΡΙΝΑΣ, υποχρεούμενος να τηρεί όλους τους κανόνες και όρους που αναφέρονται στο Γενικό Κανονισμό Λειτουργίας Τουριστικών Λιμένων, τον οποίο δηλώνει ότι γνωρίζει και αποδέχεται ρητά και ανεπιφύλακτα.

Β.6.1. Ο ΠΕΛΑΤΗΣ υποχρεούται να έχει σε ισχύ και να προσκομίζει με την άφιξή του στην ΜΑΡΙΝΑ και να επιδεικνύει σε κάθε ζήτηση προς την Διεύθυνση της ΜΑΡΙΝΑΣ, όλα τα πρωτότυπα ναυτιλιακά έγγραφα του σκάφους, το Ασφαλιστήριο Συμβόλαιο κατά παντός κινδύνου του σκάφους, συμπεριλαμβανομένης και της Αστικής Ευθύνης έναντι τρίτων. Σε περίπτωση, που δεν προσκομιστούν τα ανωτέρω έγγραφα, η ΜΑΡΙΝΑ διατηρεί το δικαίωμα να αρνηθεί τον ελλιμενισμό του σκάφους και να ζητήσει την άμεση αποχώρησή του από τον χώρο της ΜΑΡΙΝΑΣ.

Β.6.2. Ο ΠΕΛΑΤΗΣ είναι υπεύθυνος για κάθε ζημιά που θα προκληθεί σε οποιοδήποτε άλλο σκάφος ή εγκατάσταση της ΜΑΡΙΝΑΣ, κατά την είσοδο, έξοδο και παραμονή του σκάφους στη ΜΑΡΙΝΑ.

Β.6.3.Τα δικαιώματα ελλιμενισμού προκαταβάλλονται. Η προκαταβολή αυτή θα αφορά τουλάχιστον το ποσό του ενός μηνιαίου τιμολογίου ελλιμενισμού. Η πληρωμή των δικαιωμάτων ελλιμενισμού και των λοιπών παρεχόμενων υπηρεσιών γίνεται σε Ευρώ.

Β.6.4. Ο ΠΕΛΑΤΗΣ υποχρεούται να εξοφλεί τα τιμολόγια, στα οποία περιλαμβάνονται η προκαταβολή των μηνιαίων τελών ελλιμενισμού πλέον του αναλογούντος ΦΠΑ (εφόσον απαιτείται) καθώς και η χρέωση των παρασχεθεισών εξυπηρετήσεων και υπηρεσιών (παροχή ρεύματος, νερού κλπ), όπως αυτά εκάστοτε ισχύουν, εντός προθεσμίας πέντε (5) ημερών από την έκδοσή τους και την αποστολή τους στον ΠΕΛΑΤΗ μέσω ηλεκτρονικής αλληλογραφίας στην δηλωθείσα από αυτόν διεύθυνση ηλεκτρονικού ταχυδρομείου (email) άλλως ο ΠΕΛΑΤΗΣ θα βαρύνεται με το νόμιμο τόκο υπερημερίας.

Β.6.5. Ρητά συμφωνείται ότι η καθυστέρηση καταβολής δικαιωμάτων ελλιμενισμού του σκάφους καθώς των χρεώσεων που αφορούν την κατανάλωση ρεύματος και νερού πέραν των δύο (2) μηνών, παρέχει την δυνατότητα στην ΜΑΡΙΝΑ, αφού αποστείλει ενημερωτικό μήνυμα ηλεκτρονικού ταχυδρομείου (email) στη δηλωθείσα από τον ΠΕΛΑΤΗ διεύθυνση ηλεκτρονικής αλληλογραφίας, να καταγγείλει τη σύμβαση και να θεωρήσει αυθαίρετη την περαιτέρω παραμονή του σκάφους στην ΜΑΡΙΝΑ, με αποτέλεσμα την ανέλκυση του σκάφους, με έξοδα του ΠΕΛΑΤΗ, και την τοποθέτησή του σε χερσαίο χώρο της ΜΑΡΙΝΑΣ, καθώς και την καταβολή από τον ΠΕΛΑΤΗ, για κάθε μέρα της περαιτέρω παραμονής του σκάφους και μέχρι οριστικής απομάκρυνσης από την ΜΑΡΙΝΑ, ως εύλογη αποζημίωση χρήσεως ποσού που ισούται με το 1/30 του τελευταίου μηνιαίου τιμολογίου ελλιμενισμού του σκάφους, προσαυξημένο κατά 100% ως ποινική ρήτρα που ρητά συνομολογεί και αποδέχεται με την παρούσα ο ΠΕΛΑΤΗΣ.

Β.6.6. Η καθυστέρηση πληρωμής τελών ελλιμενισμού ή άλλων υπηρεσιών συνεπάγεται το δικαίωμα για την ΜΑΡΙΝΑ να προχωρήσει στη διακοπή όλων των τυχόν παρεχόμενων υπηρεσιών και εκπτώσεων καθώς και τροποποίηση της εκπτωτικής τιμολόγησης/χρέωση του σκάφους. 

Β.6.7. Σε περίπτωση μη συμμόρφωσης του ΠΕΛΑΤΗ στις οικονομικές του υποχρεώσεις: 
(i) Η ΜΑΡΙΝΑ έχει το δικαίωμα να μη χορηγεί προς αυτόν ηλεκτρονικές κάρτες παροχής ρεύματος και νερού, χωρίς ωστόσο να υπέχει καμία ευθύνη για οποιαδήποτε τυχόν ζημία προκληθεί εξ αυτού του λόγου στο σκάφος.
(ii) Η ΜΑΡΙΝΑ έχει το δικαίωμα να ακυρώσει όλες τις κάρτες στάθμευσης και να αρνηθεί την πρόσβαση αυτοκινήτων στους χώρους της ΜΑΡΙΝΑΣ.

Β.6.8. Ο ΠΕΛΑΤΗΣ υποχρεούται να ενημερώνει αμέσως και εγγράφως την ΜΑΡΙΝΑ για κάθε αλλαγή των στοιχείων εκπροσώπησης και επικοινωνίας του, που αναγράφονται ανωτέρω. Ρητά συμφωνείται και γίνεται αποδεκτό, ότι η εν γένει επικοινωνία με τον ΠΕΛΑΤΗ και τα τιμολόγια θα αποστέλλονται με ηλεκτρονική αλληλογραφία στην δηλωθείσα από τον ΠΕΛΑΤΗ διεύθυνση ηλεκτρονικού ταχυδρομείου (email), οπότε και θα τεκμαίρεται ότι αυτός έχει λάβει γνώση της έκδοσης του σχετικού τιμολογίου, παραιτουμένου ρητά δια του παρόντος κάθε σχετικής ενστάσεως, δεδομένου ότι αποτελεί αποκλειστική ευθύνη του ΠΕΛΑΤΗ η γνωστοποίηση της εκάστοτε ισχύουσας διεύθυνσής του.

Β.6.9. Ο ΠΕΛΑΤΗΣ υποχρεούται να ενημερώνει άμεσα και εγγράφως την ΜΑΡΙΝΑ σε περίπτωση αλλαγής της πλοιοκτησίας του σκάφους. Σε περίπτωση μη έγκαιρης ενημέρωσης, ο παλαιός ιδιοκτήτης ευθύνεται αλληλεγγύως και εις ολόκληρο με το νέο ιδιοκτήτη του σκάφους, για τις οφειλές του σκάφους προς την ΜΑΡΙΝΑ. Ο νέος Πλοιοκτήτης δεν υπεισέρχεται στη σύμβαση ελλιμενισμού του δικαιοπαρόχου του.

Β.6.10. Σε περίπτωση που κατά την ημερομηνία πώλησης του ελλιμενιζόμενου σκάφους, ο πωλητής έχει ανεξόφλητες οφειλές προς την ΜΑΡΙΝΑ, ο αγοραστής καθίσταται αλληλεγγύως και εις ολόκληρο υπόχρεος προς αυτήν για το οφειλόμενο ποσό.

Β.6.11. Σε περίπτωση κατά την οποία ο ΠΕΛΑΤΗΣ είναι αλλοδαπό φυσικό ή νομικό πρόσωπο, υποχρεούται να διορίζει αντίκλητό του στην Ελλάδα, για όλες τις κατά νόμο κοινοποιήσεις.

Β.7. Εργασίες. Απαγορεύεται ρητά η πραγματοποίηση πάσης φύσεως εργασιών επισκευής ή και συντήρησης εντός των χώρων (θαλάσσιων και χερσαίων) της ΜΑΡΙΝΑΣ, καθώς και η παραμονή οιουδήποτε προσώπου εντός του χώρου διαχείμασης σκαφών. Στη θέση επιτρέπεται να εκτελούνται μόνο εργασίες καθαρισμού, πλυσίματος και γυαλίσματος του σκάφους μόνο από τον ΠΕΛΑΤΗ ή το μόνιμο πλήρωμα του σκάφους (βάσει Νηολογίου). Οι εργασίες αυτές πρέπει να περιορίζονται μόνο σε εκείνες που δεν προκαλούν ρύπανση του περιβάλλοντος χώρου της ΜΑΡΙΝΑΣ (θαλάσσιου ή χερσαίου), απαγορευμένης ρητώς σε κάθε περίπτωση της χρήσης φλόγας. Σε περίπτωση παραβίασης, καθ' οιονδήποτε τρόπο, της άνω απαγόρευσης, ουδεμία ευθύνη φέρει η ΜΑΡΙΝΑ.

Β.8. Τελικές Διατάξεις. Το δικαίωμα ελλιμενισμού δεν είναι προσωπικό αλλά αφορά αποκλειστικά και μόνο στον ελλιμενισμό του συγκεκριμένου σκάφους, που περιγράφεται ανωτέρω και για το οποίο υπογράφεται η παρούσα και ισχύει για όσο διάστημα συμφωνείται με την παρούσα, εφόσον το σκάφους βρίσκεται στην κυριότητα του ίδιου ανωτέρω πλοιοκτήτη - ΠΕΛΑΤΗ.

Β.8.1. Ρητά συμφωνείται ότι η ΜΑΡΙΝΑ ουδεμία ευθύνη φέρει για τυχόν σωματικές βλάβες του ΠΕΛΑΤΗ και των προστηθέντων αυτού, των μελών του πληρώματος, των επιβαινόντων και επισκεπτών του σκάφους, αλλά ούτε και για κάθε βλάβη, ζημιά ή απώλεια του ιδίου του σκάφους, των παραρτημάτων και συστατικών του ή περιουσιακών αγαθών των ως άνω προσώπων τόσο επί του σκάφους όσο και σε κάθε χώρο (χερσαίο ή θαλάσσιο) της ΜΑΡΙΝΑΣ, συμπεριλαμβανομένων των αυτοκινήτων ή άλλων οχημάτων από οποιαδήποτε αιτία, ιδία σε περιπτώσεις ανωτέρας βίας,. Την αποκλειστική ευθύνη των παραπάνω φέρει ο ΠΕΛΑΤΗΣ.

Β.8.2. Η ΜΑΡΙΝΑ δεν φέρει καμία ευθύνη για οποιαδήποτε ζημία μπορεί να προκληθεί σε ελλιμενισμένα σκάφη εξαιτίας δυσμενών καιρικών φαινομένων ή συνθηκών ανωτέρας βίας. Σε περίπτωση ολικής ή μερικής ή προ αμέσου κινδύνου βύθισης ή βλάβης του σκάφους εντός της ΜΑΡΙΝΑΣ, ο ΠΕΛΑΤΗΣ χορηγεί ανέκκλητα με την παρούσα σύμβαση το δικαίωμα στην ΜΑΡΙΝΑ να μεταφέρει, με δικά της μέσα και με έξοδα του ΠΕΛΑΤΗ, το σκάφος σε κατάλληλο χώρο επιλογής της, εντός ή εκτός της ΜΑΡΙΝΑΣ. Εξυπακούεται ότι κατά τα λοιπά ισχύουν οι διατάξεις του Νόμου περί ναυαγίων.

Β.8.3. Η παρούσα σύμβαση είναι πλήρης και αποτελεί τη μόνη συμφωνία μεταξύ της ΜΑΡΙΝΑΣ και του ΠΕΛΑΤΗ, υπερισχύει δε κάθε άλλης προηγούμενης γραπτής ή προφορικής συμφωνίας ή επικοινωνίας με την ΜΑΡΙΝΑ ή τους δικαιοπαρόχους της. Η εκ μέρους της ΜΑΡΙΝΑΣ μη άσκηση ή μερική άσκηση οποιουδήποτε δικαιώματός της, που απορρέει από την παρούσα σχέση με τον ΠΕΛΑΤΗ δεν μπορεί να θεωρηθεί ότι αποτελεί παραίτηση από το δικαίωμα αυτό, ούτε αποκλείει την άσκησή του στο μέλλον. Όλοι οι όροι της παρούσας σύμβασης συμφωνούνται ουσιώδεις και η παράβαση οποιουδήποτε εξ αυτών συνιστά σπουδαίο λόγο καταγγελίας της Σύμβασης Ελλιμενισμού του σκάφους.

Β.8.4. Εφαρμοστέο Δίκαιο - Δικαιοδοσία - Κοινοποιήσεις. Αρμόδια Δικαστήρια για την επίλυση κάθε διαφοράς που τυχόν θα προκύψει μεταξύ του ΠΕΛΑΤΗ και της ΜΑΡΙΝΑΣ από την παρούσα ή από οποιαδήποτε άλλη αιτία σχετικά με τον ελλιμενισμό του σκάφους ορίζονται τα Δικαστήρια της πόλης των Αθηνών. Κάθε διαφορά μεταξύ των μερών που αφορά την ερμηνεία ή την εφαρμογή των όρων της παρούσας σύμβασης επιλύεται σύμφωνα με το Ελληνικό Δίκαιο. Σε περίπτωση διαφοράς μεταξύ του Ελληνικού και του ξενόγλωσσου κειμένου, υπερισχύει το Ελληνικό κείμενο. Ρητά συμφωνείται ότι όλες οι επικοινωνίες της ΜΑΡΙΝΑΣ με τον ΠΕΛΑΤΗ και η αποστολή των τιμολογίων θα γίνονται παραδεκτά στην ηλεκτρονική διεύθυνση (email), που έχει δηλώσει ανωτέρω.

Β.8.5. Προσωπικά Δεδομένα. Με σκοπό την εκτέλεση των συμβάσεων της με τους αντισυμβαλλόμενούς της, η ΜΑΡΙΝΑ, τηρεί και επεξεργάζεται αρχείο με τα δεδομένα τους. Ο ΠΕΛΑΤΗΣ δηλώνει ότι έχει ενημερωθεί σχετικά με τη χρήση και επεξεργασία δεδομένων προσωπικού χαρακτήρα από την πλευρά της ΜΑΡΙΝΑΣ και την αποδέχεται πλήρως.
